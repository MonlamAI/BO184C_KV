འཇམ་དབྱངས་ཨ་ར་པ་ཙ་ན་དམར་སེར་དཔའ་བོ་གཅིག་པའི་སྒྲུབ་ཐབས་འཇམ་མགོན་དགྱེས་པའི་ཞལ་ལུང་ཞེས་བྱ་བ་བཞུགས་སོ།  །ༀ་སྭ་སྟི་སིདྡྷཾ།  ཡེ་ཤེས་སྣང་བ་དམ་པས་བློ་གྲོས་ཀྱི།  །པདྨོ་རྒྱས་མཛད་འཇམ་དབྱངས་ལྷག་པའི་ལྷར།  །བཏུད་ནས་དེ་ཡི་སྒྲུབ་ཐབས་ཀུན་གྱི་ཕུལ།  །འཇམ་མགོན་བླ་མ་དགྱེས་པའི་ཞལ་ལུང་སྤེལ༑  །གང་ཞིག་མཐའ་ཀླས་པའི་ཡིད་ཅན་ལ་རྗེས་སུ་བརྩེ་བའི་རིགས་སད་ཅིང་བརྩོན་འགྲུས་དང་སྐལ་བར་ལྡན་པ་དག་གིས་འདི་ལྟར་ངེས་པར་བྱ་སྟེ།  རང་གཞན་ཐམས་ཅད་འཁོར་བ་སྡུག་བསྔལ་གྱི་རྒྱ་མཚོ་ཆེན་པོར་འཁྱམས་ཤིང་འཁྱམས་པར་འགྱུར་བའི་རྒྱུའི་གཙོ་བོ་ནི་ཉེས་པ་མཐའ་དག་གི་འབྱུང་གནས་བདག་ཏུ་ལྟ་བ་ཆ་དང་བཅས་པ་ཉིད་ཡིན་ལ།  དེ་སྤོང་པར་བྱེད་པ་ལ་དེ་དང་འཛིན་སྟངས་དངོས་སུ་འགལ་བའི་བདག་མེད་རྟོགས་པའི་ཤེས་རབ་ཁྱད་པར་ཅན་ཡན་ལག་དང་བཅས་པ་བསྐྱེད་པར་བྱ་བའི་སླད་དུ་འཕགས་པ་འཇམ་དཔལ་གྱི་ཏིང་ངེ་འཛིན་དང་གཟུངས་ཀྱི་སྒོ་ཟབ་མོ་བསྒྲུབ་པར་བགྱིའོ་སྙམ་པའི་བློས།  འདི་ཉིད་ཀྱི་རྗེས་སུ་གནང་བ་ལེགས་པར་མནོས་ཤིང་དམ་ཚིག་ལ་གནས་པས།  དབེན་ཞིང་ཡིད་དང་མཐུན་པའི་བསམ་གཏན་གྱི་ཁང་བུར་འཇམ་པའི་སྟན་ལ་ཉེ་བར་འདུག་སྟེ།  སྦྱོར་དངོས་རྗེས་གསུམ་གྱི་རིམ་པས་ཉམས་སུ་བླང་བར་བྱའོ།  །དེ་ལ་དང་པོ་སྦྱོར་བ་ལ།  ངེས་འབྱུང་དང་།  སྙིང་རྗེ་དང་།  བྱང་ཆུབ་སེམས་ཀྱི་དམིགས་པ་རྣམས་སྒོ་དུ་མ་ནས་ཡིད་ལ་བྱས་པའི་མཐར།  མདུན་གྱི་ནམ་མཁར་སྐྱབས་ཡུལ་རྣམས་མངོན་སུམ་ལྟ་བུར་གསལ་བཏབ་ལ་སྐྱབས་སུ་འགྲོ་བ་ནི།  བདག་སོགས་འགྲོ་ཀུན་དེང་ནས་བྱང་ཆུབ་བར།  །དྲན་པས་སྲིད་ཞིའི་འཇིགས་པ་སེལ་མཛད་པའི།  །བླ་མ་སངས་རྒྱས་ཆོས་དང་ཚོགས་མཆོག་ལ།  །མི་ཕྱེད་རྩེ་གཅིག་གུས་པས་སྐྱབས་སུ་མཆི།  །ཅི་ནུས་ཀྱི་མཐར་སྐྱབས་ཡུལ་རྣམས་རང་ལ་བསྟིམ།  སེམས་བསྐྱེད་པ་ནི༑  །མཁའ་ཁྱབ་ཡིད་ཅན་འཁོར་བར་འཆིང་བའི་རྒྱུ།  །རྨོངས་དང་མ་རིག་འཐིབས་བུ་བསལ་བ་ལ།  །ཀུན་གཟིགས་ཡེ་ཤེས་སྣང་བ་མཆོག་ཐོབ་ཕྱིར།  །སྨྲ་བའི་ཉི་མའི་ཏིང་འཛིན་བསྒྲུབ་པར་བགྱི༑  །ལན་གསུམ།  སེམས་ཅན་ཐམས་ཅད་བདེ་ལྡན་སྡུག་བསྔལ་བྲལ།  བདེ་དང་མི་འབྲལ་བཏང་སྙོམས་ངང་གནས་པའི།  །ཚད་མེད་རྣམ་བཞིའི་བདུད་རྩིས་ཉེར་འཚོ་བས།  །ཕན་བདེའི་པདྨོ་རྟག་ཏུ་རྒྱས་གྱུར་ཅིག  །ཅེས་ཚད་མེད་བཞི་བསྒོམ།  གཉིས་པ་དངོས་གཞི་ལ།  ཐོག་མར་མཚན་བཅས་ལྷའི་ཏིང་ངེ་འཛིན་བསྒོམ་པ་ནི།  ཆོས་ཀུན་གཟོད་ནས་སྤྲོས་པའི་མཚན་མ་ལས་འདས་བཞིན༑  །རྟེན་ཅིང་འབྲེལ་འབྱུང་སྒྱུ་མ་ལྟ་བུའི་རྣམ་རོལ་ལས།  །རང་གི་སྙིང་ཉིད་སྟོང་གསལ་འོད་ཀྱི་གུར་ཁང་དབུས།  །པྃ་ལས་པདྨ་ཨ་ལས་ཟླ་སྟེང་ཡི་གེ་དྷཱིཿ།  །གུར་གུམ་མདོག་འདྲ་ཡིད་ཀྱི་སྒྲིབ་པ་རྣམ་སེལ་བའི།  །འོད་ཀྱིས་ལུས་ཀུན་རབ་གང་དག་པའི་ཤེལ་ལྟར་གྱུར།  །དེ་མ་ཐག་ཏུ་རང་ཉིད་མགོན་པོ་འཇམ་པའི་དབྱངས།  །ལང་ཚོ་རྒྱས་ཤིང་བརྒྱད་གཉིས་ལོན་པའི་ཚུལ་འཆང་བ།  །གསེར་བསྲེགས་མདོག་འདྲ་ཀུན་ནས་འོད་རབ་གསལ་བའི་སྐུ།  །སྒེག་ཅིང་མཛེས་པའི་སྐུ་ནི་བརྗིད་ཅིང་འགྱིང་བག་ཅན།  །སྤྱན་ཡངས་ཟུར་གྱིས་གཟིགས་ཤིང་ཅུང་ཟད་བཞད་ཅིང་འཛུམ།  །ཟུར་ཕུད་ལྔ་ལྡན་སྙན་གོང་ཨུཏྤལ་དར་དཔྱངས་ཅན།  །རིན་ཆེན་ཅོད་པན་འོད་གསལ་བདེ་བར་གཤེགས་རིགས་བདག་མི་བསྐྱོད་པ།  པས་མཛེས།  །དཔའ་བོ་ཐུགས་རྗེ་ལྡན་པའི་རྒྱབ་ཏུ་བསིལ་ཟེར་ཅན།  །སྣ་ཚོགས་དར་དང་རིན་ཆེན་རྒྱན་ཀུན་འོད་འབར་བ།  །ཕྱག་གཡས་དབང་སྔོན་མདོག་མཚུངས་ཤེས་རབ་རལ་གྲི་འཕྱར།  །གཡོན་པས་ཨུཏྤལ་ཟེའུ་འབྲུས་བརྟེན་པའི་གླེགས་བམ་བསྣམས།  །ཆུ་སྐྱེས་ཟླ་དབུས་སྐྱིལ་མོ་ཀྲུང་གིས་ལེགས་བཞུགས་ཤིང་།  །སྣ་ཚོགས་འོད་ཀྱིས་མཁའ་ཀུན་འགེངས་པའི་ཡེ་ཤེས་སྐུ།  སྣང་སྟོང་ཟུང་འཇུག་དབང་པོའི་གཞུ་བཞིན་གསལ་བར་གྱུར།  །ཅེས་བརྗོད་ཅིང་བསམས་ལ་ལྷ་སྐུའི་གསལ་སྣང་ལ་རྩེ་གཅིག་ཏུ་སེམས་འཛིན།  དེས་སྐྱ་ོན་གཟུངས་ཀྱི་སྒོ་བསྒྲུབ་པའི་སླད་དུ་བཟླས་པ་བྱ་བ་ནི།  རང་གི་སྙིང་གར་པད་ཟླའི་དབུས་སུ་དྷཱིཿཡིག་མཐར།  །སྔོན་དུ་ༀ་སྔགས་ཨ་ར་པ་ཙ་ན་དྷཱིཿདང་།  །ལྕེ་ལ་ཡང་ནི་མཛེས་པའི་དྷཱིཿལྕེའི་རྩ་བར་གྲེ་ཕུགས་སུ་མགོ་བསྟན་པ་ཡིག་གིས་མཚན་ཏེ།  དེ་ལྟར་ཡི་གེའི་ཚོགས་ཀུན་རིན་ཆེན་སྒྲོན་མེ་ལྟར།  །རབ་ཏུ་གསལ་ཞིང་འབར་བ་ལས་བྱུང་འོད་ཟེར་གྱིས།  །མཁའ་ཁྱབ་འགྲོ་བའི་ཡིད་ཀྱི་མུན་པ་ཀུན་བསལ་ཞིང་།  །ཚོགས་གཉིས་རབ་རྫོགས་འཇམ་དཔལ་གཞོན་ནུའི་གོ་འཕང་བཀོད།  །སྲས་བཅས་རྒྱལ་བའི་ཐུགས་བསྐྱེད་སྨོན་ལམ་རྗེས་བསྐུལ་ནས།  །མཁྱེན་པའི་ཡེ་ཤེས་འོད་ཟེར་རྣམ་པས་རང་ལ་ཐིམ།  །ཐོག་མེད་སྒྲིབ་གཉིས་བག་ཆགས་བཅས་པ་སྤངས་བྱས་ཏེ།  །ཇི་ལྟ་ཇི་སྙེད་ཤེས་བྱའི་ཡུལ་ལ་རབ་འཇུག་པའི།  །གཟུངས་དང་བློ་གྲོས་སྤོབས་པའི་གཏེར་ཆེན་གྲོལ་བར་གྱུར།  །ཅེས་བཟླས་དམིགས་དང་བཅས་ༀ་ཨ་ར་པ་ཙ་ན་དྷཱིཿ  ཞེས་གཡེང་བ་དང་བྲལ་བའི་ཡིད་ཀྱིས་ཅི་ཙམ་ནུས་པ་བཟླ།  སྤྲོ་ན།  ན་མོ་མཉྫུ་ཤྲི་ཡེ་ཀུ་མཱ་ར་བྷཱུ་ཏཱ་ཡ།  བོ་དྷི་ས་ཏྭཱ་ཡ།  མ་ཧཱ་སཏྭཱ་ཡ།  མ་ཧཱ་ཀ་རུ་ཎི་ཀཱ་ཡ།  ཏདྱ་ཐཱ།  ༀ་ཨ་ར་ཛེ།  བི་ར་ཛེ།  ཤུདྡྷེ་བི་ཤུདྡྷེ།  ཤོདྷ་ཡ་བི་ཤོ་དྷ་ཡ།  ཨ་མ་ལེ།  བི་མ་ལེ།  ནིརྨ་ལེ།  ཛ་ཡ་ཝ་རེ།  རུ་རུ་ཙ་ལེ།  ཧཱུྂ་ཧཱུྂ་ཧཱུྂ་ཕཊ྄་ཕཊ྄་ཕཊ྄་སྭཱ་ཧཱ།  ཞེས་ཤེས་རབ་བློ་འཕེལ་གྱི་གཟུངས་འདི་ཉིད་ཀྱང་ཅི་རིགས་པར་བཟླའོ།  །ཐུན་འཇོག་པའི་དུས་སུ།  ལྕེའི་རྩ་བའི་དྷཱིཿལ་དམིགས་ཏེ་དབུགས་ཐོག་གཅིག་ལ་དྷཱིཿབརྒྱ་རྩ་བརྒྱད་དམ།  དེ་ལྟར་མ་གྲུབ་ནའང་གཏམ་གཞན་གྱིས་བར་མ་ཆོད་པར་བཟླས་པའི་མཐར་མཆིལ་མ་ཅུང་ཟད་མིད་པའི་རྐྱེན་གྱིས་དྷཱིཿཡིག་ཁོང་པར་སོང་བས་རང་གི་ལུས་དྷཱིཿདམར་སེར་འོད་འབར་བར་གྱུར་པ་ལ་སེམས་རྩེ་གཅིག་ཏུ་མཉམ་པར་བཞག་པས་ཀྱང་བཟླ་བར་བྱའོ།  །གསུམ་པ་རྗེས་ནི།  ཐུན་ལས་ལྡང་བའི་ཚེ།  སླར་ཡང་རང་སྐད་ཅིག་གིས་འཇམ་དཔལ་གཞོན་ནུའི་སྐུར་གྱུར་པར་བསམས་ལ་མཆོད་པ་ནི་སོ་སོའི་ཕྱག་རྒྱ་བཅས།  ལེགས་བྲིས་བདག་པོའི་བཏུང་བ་ལ་སྦྱར་བའི།  །ཡན་ལག་བརྒྱད་ལྡན་བདུད་རྩིའི་མཆོད་ཡོན་གྱིས།  །འཕགས་མཆོག་ཞལ་གྱི་པདྨོར་བསྙེན་བཀུར་ན།  །སྙིང་རྗེའི་ལང་ཚོ་རྫོགས་པའི་བཀའ་དྲིན་སྩོལ།  །ༀ་ཨཱརྻ་མཉྫུ་ཤྲཱི་ཨརྑྷཾ་པྲ་ཏཱིཙྪ་སྭཱ་ཧཱ།  རྙོག་པའི་དྲི་མ་གཞར་ཡང་མི་མཛའ་བའི།  དག་བྱེད་གངྒའི་རྒྱུན་གྱི་རེག་བྱ་ཡིས།  །ཞབས་མཐིལ་འཁོར་ལོའི་རེ་ཁཱ་བསིལ་བ་ལས།  །སྟོང་ཉིད་ཟབ་མོའི་ངལ་འཚོ་ཐོབ་པར་མཛོད།  །པཱདྱཾ།  འཆི་མེད་བུ་མོའི་ཁེངས་པ་འཕྲོག་བྱེད་པའི།  །སྣ་ཚོགས་མེ་ཏོག་གཞོན་ནུའི་གྲུ་ཆར་གྱིས།  །ནོར་བུའི་ཟུར་ཕུད་མཛེས་པའི་སྐབས་སྟེར་བས།  །མཐའ་ཡས་སྦྱིན་པའི་ཕ་རོལ་ཕྱིན་རྫོགས་ཤོག  །པུཥྤེ།  ལྷན་ཅིག་སྐྱེས་དང་སྦྱར་བའི་ཕུན་ཚོགས་ལས།  །བྱུང་བའི་བསུང་ཞིམ་དངར་པོའི་སྤྲིན་ཕུང་དྷཱུ་པེ།  མུན་པའི་འཐིབས་བུ་བསྙིལ་འོད་རྣོ་ལྡན་པ།  །ཉི་ཟླ་ནོར་བུ་སྒྲོན་གིས༑  །འཇམ་མགོན་དྲི་འཛིན་དགྱེས་པའི་ལེགས་བྱས་མཐུས།  །འཕགས་རྣམས་རབ་དགའི་ཚུལ་ཁྲིམས་དག་པར་ཤོག  །མེའི་སྣང་གསལ་གྱིས།  །ཡེ་ཤེས་གཟིགས་པའི་མདུན་སར་མཛེས་སྟེར་བས།  །མི་འཁྲུགས་བཟོད་པའི་གོ་ཆ་བརྟན་པར་ཤོག  །ཨཱ་ལོ་ཀེ།  གདུང་སེལ་ཟླ་བ་གཞོན་ནུའི་བསིལ་འོད་ཅན།  །ག་བུར་ཙནྡན་གུར་གུམ་དྲི་ཡི་ཆུས།  །བསོད་ནམས་བྱེ་བའི་ཕུང་པོར་བྱུགས་པའི་མཐུས།  །ཚོགས་ཟུང་རྒྱ་མཚོའི་བརྩོན་འགྲུས་མཐར་ཕྱིན་ཤོག  །གནྡྷེ།  །སྐབས་གསུམ་དབང་པོའི་བཏུང་བ་ལས་ལྷག་པའི༑  །བཟའ་བཅའ་བཏུང་བའི་ཁྱད་པར་རྣམ་མང་པོ།  །ལྗགས་ཀྱི་པདྨར་སིམ་པའི་དགེ་མཚན་ལས།  །འགྲོ་ཀུན་བསམ་གཏན་ཟས་ཀྱིས་འཚོ་བར་ཤོག  །ནཻ་ཝི་དྱ།  །དབྱངས་ཀྱི་ཡན་ལག་རྒྱ་མཚོའི་སྒེག་འཆང་བ།  །སྙན་འགྱུར་རོལ་མོའི་མཆོད་སྤྲིན་སྦྱར་བ་ལས།  །ས་གསུམ་མ་རིག་གཉིད་ལས་སློང་བགྱིད་པའི།  །ཤེས་རབ་མཆོག་གི་སྒྲ་དབྱངས་ལེན་པར་ཤོག  །ཤབྡ།  །ཞེས་པའམ་བསྡུ་ན་སྔགས་ཙམ་གྱིས་མཆོད།  རྒྱས་པར་ན་མཚན་ཡང་དག་པར་བརྗོད་པ་དང་།  སློབ་དཔོན་རྡོ་རྗེ་མཚོན་ཆ་དང་།  རྗེ་བཙུན་ས་སྐྱ་པཎྜི་ཏས་མཛད་པ་སོགས་ཚིག་དོན་ཕུན་སུམ་ཚོགས་པའི་བསྟོད་པ་རྣམས་དང་།  གཞན་ཡང་།  སྲས་བཅས་རྒྱལ་བ་ཐམས་ཅད་ཀྱི།  །ཡེ་ཤེས་ཕུང་པོ་གཅིག་བསྡུས་པར།  །འཇམ་དཔལ་དབྱངས་ཞེས་མཚན་གསོལ་བར།  །དད་པས་ཅུང་ཟད་བསྔགས་པར་བགྱི།  ༡  ༑གང་ཁྱོད་རིག་དང་བརྩེ་བ་ཡི།  །ལེགས་སྤྱད་མཐའ་དག་རྫོགས་པའི་མཐུས།  །སྲིད་ཞིའི་སྤྲོས་པ་བརྟུལ་མཛད་ནས།  །བྱང་ཆུབ་སྙིང་པོའི་ཐིག་ལེར་མཛེས།  ༢ །གཞན་དུ་འགྲོ་བ་དྲང་བའི་སླད༑  །ཇི་སྙེད་རྒྱལ་རྣམས་མདུན་ས་རུ།  །བྱང་སེམས་སྐུ་མཆོག་ཆེན་པོའི་ཚུལ།  །སྨྲ་བའི་ཉི་མའང་དེ་སྙེད་སྣང་།  ༣  །ཁྱོད་སྐུ་མཆོག་ཏུ་དྭངས་པའི་ཤེལ།  །གུར་གུམ་སར་པས་མདངས་མཚུངས་ཀྱང་།  །མཚན་དཔེའི་ངོ་མཚར་མཐའ་ཡས་ཀྱིས།  །སྲིད་ན་དཔེ་ཟླས་དབེན་པར་བྱས།  ༤  །གསུང་གི་ནོར་བུའི་རྒྱུད་མངས་པོ།  །ཡན་ལག་དྲུག་ཅུའི་ཉམས་འགྱུར་ཅན།  །ཤེས་བྱ་ཀུན་དང་སྦྱར་བ་ན།  །ས་གསུམ་སྙན་པའི་ཁེངས་པ་འཕྲོག  ༥  །གཞར་ཡང་སྤྲོས་པ་ལས་འདས་པའི།  །ཇི་ལྟའི་ཡེ་ཤེས་ཐུགས་ཆུད་བཞིན།  །ཇི་སྙེད་མཁྱེན་པའི་སྒེག་འཆང་བས།  །འཕགས་བཞིའི་འབྱུང་གནས་གཅིག་ཏུ་གྱུར།  ༦  །མདོར་ན་བྲལ་དང་སྨིན་པ་ཡི།  །ཕུལ་བྱུང་ཡོན་ཏན་རྒྱ་མཚོའི་ཚུལ།  །བློ་ལྡན་བྱེ་བས་བསྐལ་པ་བརྒྱར།  །བསྔགས་ཀྱང་ཆ་ཙམ་མཚོན་ནུས་མིན།  ༧  །ཡིད་ཅན་ཀུན་ལ་མངོན་མཐོ་དང་།  །ངེས་ལེགས་རྣམ་མཁྱེན་ལམ་སྟོན་པའི།  །ཕྲིན་ལས་མཁའ་དང་སྙོམས་འཇུག་པ།  །འཁོར་བ་སྲིད་དུ་མཐའ་མི་མངོན།  ༨  །ཕྱོགས་བཅུའི་རྒྱལ་ཡང་ཉིན་བཞིན་དུ།  །ཁྱེད་ལ་བསྟོད་པ་ལྷུར་བྱེད་ན།  །ཨེ་མ་གང་གི་རྣམ་ཐར་ལ།  །སུ་ཞིག་གུས་པ་སྐྱེ་མི་འགྱུར།  ༩  །དེ་སླད་འདིར་ཡང་རྩེ་གཅིག་པའི།  །དད་པས་མཆོད་ཅིང་གསོལ་འདེབས་ན།  །བྱང་ཆུབ་སྙིང་པོར་མཆིས་ཀྱི་བར།  །ཐུགས་རྗེའི་འབབ་སྟེགས་ཉིད་དུ་མཛོད།  ༡༠  །ཚུལ་གནས་ཁྲིམས་ཀྱི་དགའ་ཚལ་དུ།  །མང་དུ་ཐོས་པའི་པདྨོའི་རྫིང་།  །བསམ་བྱུང་མཚར་སྡུག་དར་བབས་ཤིང་།  །སྒོམ་པའི་འབྲས་བུ་དུད་གྱུར་ཅིག  ༡༡  །ཕྱི་ནང་རིག་གཞུང་ཆུ་གཏེར་ཆེ།  །འཕེལ་བྱེད་འཆད་རྩོད་རྩོམ་པ་ཡི།  །བདུད་རྩིའི་ཟེར་བརྒྱས་ཡོངས་གང་བ།  །སྨྲ་བའི་ཟླ་བ་ཉིད་གྱུར་ཅིག  ༡༢  །ལྷག་པར་ཟབ་མོའི་རིག་སྔགས་གྲུབ་པས་འཇམ་མགོན་དགྱེས་པའི་ཞལ་མཐོང་ཞིང་།  །གསུང་གི་ཟིལ་དངར་ཡང་ཡང་སྩལ་བས་བློ་གྲོས་ལང་ཚོ་རྫོགས་པའི་མཐུས།  །བདག་དང་ཕུང་པོ་རྣམ་རིག་ལས་འདས་སྟོང་དང་རྟེན་འབྱུང་མི་ཕྱེད་པའི།  །ཀུན་མཁྱེན་ཡེ་ཤེས་སྣང་བ་གསར་བས་ས་གསུམ་དགེ་ལེགས་སྦྱིན་གྱུར་ཅིག  ༡༣  །ཅེས་བསྟོད་ཅིང་གསོལ་བ་གདབ་པའམ།  བསྡུ་ན།  གཞོན་ནུའི་སྐུ་ལུས་འཆང་བ་སོགས་ཀྱིས་བསྟོད་ཅིང་གསོལ་བ་གདབ།  དགེ་བ་འདི་ཡི་མྱུར་དུ་བདག  །འཇམ་དཔལ་གཞོན་ནུ་འགྲུབ་གྱུར་ནས།  །འགྲོ་བ་གཅིག་ཀྱང་མ་ལུས་པ།  །དེ་ཡིས་ལ་འགོད་པར་ཤོག  །ཅེས་བསྔོ་སྨོན་གྱིས་མཚམས་སྦྱར་ཏེ་སྤྱོད་ལམ་ལ་འཇུག  །ཐུན་མཚམས་རྣམས་སུའང་འཇམ་དཔལ་གྱི་ང་རྒྱལ་དང་མ་བྲལ་བས་ཚོགས་གཉིས་ཟུང་དུ་འབྲེལ་བ་ལ་བསླབ་པར་བྱའོ།  །བསྙེན་པ་བྱེད་ན།  ཁྲུས་དང་གཙང་སྦྲ་ལ་གནས་པས་ཐུན་བཞིའི་སྦྱོར་བས་རབ་མཚན་མའི་བསྙེན་པ་ཉམས་དང་རྨི་ལམ་དུ་རལ་གྲི་དང་ཨུཏྤལ་འཛིན་པ།  མེ་འབར་བ།  ཉི་ཟླ་ཤར་བ་སོགས་རྟགས་མ་བྱུང་གི་བར་དུ་འབད།  འབྲིང་དུས་བསྙེན་ཟླ་བ་དྲུག  །ཐ་མ་གྲངས་བསྙེན་འབུམ་ཕྲག་བརྒྱད་ཁ་སྐོང་དང་བཅས་པ་བཟླའོ།  །དེ་དག་གི་སྐབས་སུ་རྨི་ལམ་དུ་ཐོག་སེར་འབབ་པ་དང་།  རླུང་ནག་འཁྲུགས་པ་དང་།  གཅན་གཟན་གྱིས་ཟོས་པ་སོགས་བྱུང་ན་ཅུང་ཟད་བར་ཆད་ཀྱི་རྟགས་ཡིན་པས།  ཐུན་མཚམས་རྣམས་སུ་ཁྲོ་རྒྱལ་མི་གཡོ་བའི་སྒོམ་བཟླས་ཉམས་སུ་བླང་བར་བྱ་སྟེ།  སྟོང་པའི་ངང་ལས་པད་ཉིའི་གདན་ལ་སྐད་ཅིག་གིས།  །རང་ཉིད་ཁྲོ་རྒྱལ་མི་གཡོ་སྔོན་པོ་སྤྱན་གསུམ་འབར།  །ཕྱག་གཡས་རལ་གྲི་གཡོན་པས་རྡོ་རྗེའི་ཞགས་པ་བསྣམས།  །ཡེ་ཤེས་མེ་དབུས་པུས་གཡོན་བཙུགས་པའི་སྟབས་ཀྱིས་རོལ༑  །ཁྲོ་བོའི་ཆས་རྫོགས་ཐུགས་ཀར་པད་ཉིའི་དབུས་སུ་ཧཱུྂ།  །མཐའ་སྐོར་སྔགས་ཕྲེང་དབང་སྔོན་མདོག་མཚུངས་བསྐོར་བ་ལས།  །རབ་འབར་མེ་འོད་ཚ་ཞིང་རྩུབ་པར་འཕྲོས་པ་ཡིས།  །བར་ཆད་མི་མཐུན་ཕྱོགས་ཀུན་བསྲེགས་ཤིང་སྦྱངས་བར་གྱུར།  །ༀ་ཙཎྜ་མ་ཧཱ་རོ་ཥ་ཎ་ཧཱུྂ་ཕཊ྄།  ཅེས་བརྒྱ་སྟོང་སོགས་བཟླ།  སྤྲོ་ན་ཆུ་སྲུང་གི་གདམ་པའང་ཉམས་སུ་བླངས་པས་འཕྲལ་དུ་ཞི་བར་འགྱུར་ལ།  གེགས་སེལ་འདི་ལྷག་པའི་ལྷ་གང་ལའང་སྦྱར་དུ་རུང་ངོ་།  །དེ་ལྟར་རྩེ་གཅིག་ཏུ་འབད་པས་ཐོག་མར་འཛིན་བློ་སྐྱེ་ཞིང་།  དེ་ནས་སྙན་ངག་དང་།  རྡོ་རྗེའི་ངག་དང་།  ཕྱིན་ཅི་མ་ལོག་པའི་དོན་ཕུན་སུམ་ཚོགས་པ་རྒྱུད་ལ་སྐྱེས་ནས་གཟུངས་དང་སྤོབས་པའི་མཐུ་ཟླ་བས་རེག་པའི་ཆུ་གཏེར་བཞིན་དུ་འཕེལ་བར་འགྱུར་པ་ནི་ངེས་པའོ།  །རྗེ་བཙུན་འཇམ་པའི་དབྱངས་ཀྱི་སྒྲུབ་ཐབས་ཕུལ།  །ས་སྐྱའི་འཇམ་མགོན་དགྱེས་པའི་ཞལ་ལུང་རྣམས།  །ཤིན་ཏུ་གསལ་བར་བཀོད་འདིས་ཡིད་ཅན་ཀུན།  །བློ་གྲོས་སྣང་བ་མཆོག་ཏུ་རྒྱས་གྱུར་ཅིག  །ཅེས་པའང་མངོན་རྟོགས་ཀྱི་དངོས་གཞི་རྗེ་བཙུན་གོང་མའི་གསུང་རབ་སོར་བཞགས།  །ཚིག་གི་མཐའ་བསྐྱེད་ཚུལ་དང་།  སྦྱོར་རྗེས་ཀྱི་སྤྲོས་བ་ཅུང་ཟད་དང་བཅས་ཏེ་མང་དུ་ཐོས་པའི་བྱ་བྲལ་བ་འཇམ་དབྱངས་མཁྱེན་བརྩེའི་དབང་པོས་སྦྱར་བའི་དགེ་བས་འགྲོ་ཀུན་ཆོས་རབ་རྣམ་འབྱེད་ཀྱི་བློ་མཆོག་ཟབ་མོས་བྱང་ཆུབ་སྙིང་པོའི་གོ་འཕང་ལ་མྱུར་དུ་རེག་པའི་རྒྱུར་སིདྡྷི་རསྟུ།།  །སརྦ་དཱ་ཀ་ལྱཱ་ཎཾ་བྷ་བ་ཏུ།།